---
layout: post
title: Kiedy szybciej nie znaczy lepiej
date: '2013-10-28T23:37:00+01:00'
tags: []
tumblr_url: http://blog.sadlocha.eu/post/65374578321/kiedy-szybciej-nie-znaczy-lepiej
---
<p>Jesteś w trasie. Oglądasz się na znaki, wskazówki dojazdu. Droga wydaje się długa, ale zakręty są w większości łagodne; te ostrzejsze też pokonujesz po wygraniu z zespołem ciężkiej stopy. Zajeżdżasz na stację, tankujesz za pięć dych, ekonomicznie. Zjadasz odgrzewaną w błyszczącym-się-z-zewnątrz piekarniku zapiekankę, bo w promocji z kawą. Kupujesz swoje ulubione gumy. Winterfresh. Bierzesz dwie sztuki, wsiadasz do auta. Włączasz dubstep, zapinasz pasy. W pewnym momencie nawet uruchamiasz GPS, aby dotrzeć do celu szybciej.</p>

<p>Zwalniasz ręczny, wyjeżdżasz lawirując między dystrybutorami. Przed wjechaniem na ekspresową przełączasz wihajster przy kierownicy na światła mijania, myśląc &ldquo;dlaczego dopiero teraz?&rdquo;.</p>

<p>Słońce przeszkadza Ci w prowadzeniu, więc przyciszasz muzykę, sięgasz do schowka po okulary i każesz odtwarzaczowi powrócić do poprzedniego poziomu natężenia dźwięków, które uprawiają orgię na Twoich głośnikach. Garść jeszcze-żółtych świateł później - chwila ciszy i zdajesz sobie sprawę z faktu, że połknięta płyta ma raptem nagrane 72 minuty muzyki.</p>

<p>Zauważasz reklamę jadłodajni, która rzekomo pojawi się za 10 minut po prawej stronie jezdni. Po 7 minutach zauważasz ją. W lusterku. &ldquo;Będzie kolejna&rdquo;. Zajeżdżasz do takiej, gdzie stoi więcej tirów niż osobówek i zamawiasz obiadokolację w wersji &ldquo;do syta&rdquo;. Zostawiasz połowę i, uprzednio płacąc oraz odwiedzając toaletę, kierujesz się w stronę swojej srebrnej maszyny.</p>

<p>Siadając na skórzanym fotelu, wzdychasz. Wyjmujesz kolejną część składanki. Zapinasz pas i słyszysz intro szlagieru lata grające ze smartphone'a. Odbierasz. &ldquo;Daleko jesteś?&rdquo; - pyta osoba po drugiej stronie słuchawki. &ldquo;Niedługo będę&rdquo; - odpowiadasz bezmyślnie. Rozłączasz się bez wysłuchiwania dalszych zdań. Mechanicznie kładziesz telefon na siedzeniu pasażera i zadajesz sobie pytanie &ldquo;dokąd ja właściwie jadę?&rdquo;.</p>

<p>Jedziesz do drugiego najbliższego skrzyżowania bez zakazu zawracania. Później skręcasz w niepozorną, wolną od samochodów ulicę. Ze sterty płyt wybierasz jedną z tych spokojniejszych.</p>

<p>Wybijając palcami rytm na kierownicy rozglądasz się i odwzajemniasz uśmiech natury. Zespół ciężkiej stopy samoczynnie ustąpił.</p>
