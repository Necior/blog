---
layout: post
title: Skracanie kolejki kulturowej
date: '2013-10-14T20:09:00+02:00'
tags: []
tumblr_url: http://blog.sadlocha.eu/post/64035701887/skracanie-kolejki-kulturowej
---

[Pocket](http://getpocket.com/) jest świetną usługą, która pozwala czytać artykuły *offline* na telefonie. Klikam w przeglądarce na komputerze “Save to Pocket” i treść strony *automagicznie* staje się dostępna na moim Galaxy S; w sam raz do zapoznania się podczas jazdy autobusem czy czekania na poczcie.

Ta wygoda doprowadziła do powstania długiej kolejki artykułów, niektórych sprzed kilku miesięcy. *Long story short*, któregoś popołudnia stwierdziłem, że przydałoby się zrobić z tym porządek i wolne chwile kolejnych kilku, kilkunastu dni spędziłem na nadrabianiu zaległości.

Udało się ;)

Niedługo później ograniczyłem ilość *feedów* w moim czytniku RSS, rzadziej dodawałem coś do czytania w telefonie. Obejrzałem niektóre znane-przez-każdego filmy, które mi dotychczas umykały.

Wszystko to miało na celu zbliżenie tytułowej kolejki jak najbliżej zera, jednak napotkałem pewną trudność. Lubię znać tło książki, rozumieć nawiązania w kinematografii, wiedzieć skąd jest dany *cut* w utworze muzycznym, co doprowadza do sytuacji, w której po obejrzeniu jednego filmu czuję potrzebę zapoznania się z co najmniej kilkoma innymi. Współczesna kultura ma zwyczajnie porządne, rozbudowane podstawy, które warto znać. Co wymaga czasu i wydłużania *kulturowej kolejki*.

Posiadanie niekończącej się listy dzieł, z którymi chce się zapoznać jest przytłaczające, dlatego postanowiłem ograniczać pewne zagadnienia. Powoli godzę się z myślą, że nie starczy życia na przeczytanie każdej książki i przesłuchania “wszystkiego z kategorii soul, jazz i funk”. Warto być świadomym swoich braków i żyć z nimi w zgodzie. Nie warto zamartwiać się nieznajomością książki, która posłużyła za inspirację do utworu muzycznego, z którego został wycięty sampel i użyty w tej składance, co jej słuchałem dwa dni temu. Tyle.

Tymczasem ja wracam do oglądania następnych pozycji z rankingu najlepszych filmów *ever* na Filmwebie i konsumowania innych dzieł kultury. Ze świadomością swoich braków.

