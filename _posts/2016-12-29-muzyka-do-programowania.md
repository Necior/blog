---
layout: post
title: Muzyka do programowania
tags: dev music
---

Programując, często chcę się odciąć od otaczającego mnie świata.
Nie mam ochoty słyszeć osób idących korytarzem, rozmawiających domowników, czy chociażby włączającego się co jakiś czas wiatraczka w komputerze.

Lubię w takich sytuacjach założyć słuchawki, dobrać odpowiednią muzykę i zatracić się w linijkach kodu. Założone słuchawki są wyraźnym sygnałem dla osób wokół mnie, że jestem zajęty i niekoniecznie mam ochotę rozmawiać. [Marc Andreessen napisał](http://pmarchive.com/guide_to_personal_productivity.html):

> One of the best and easiest ways to avoid distractions in the workplace is to be wearing those cute little iPod earbud headphones (or any other headphones of your choice).
> 
> People, for some reason, feel much worse interrupting you if you are wearing headphones than if you're not.
> 
> It's great -- a lot of the time, people will walk up to you, start to say something, notice the headphones, apologize (using exaggerated mouth motions), and walk away.
> 
> This is great -- half the time they didn't actually need to talk to you, and the other half of the time they can send an email that you can process at the end of the day during the second of your two daily email sweeps.
> 
> Here's the best part: you don't actually have to be listening to anything.

Zatem słuchanie muzyki podczas programowania nie jest niczym niespotykanym.
Jednak z rozmów z moimi znajomymi wynika, że gusta w tej sprawie są w istocie różne.

Większość po prostu włącza swoich ulubionych wykonawców.
W ten sposób muzyką do programowania staje się (najczęściej) rock, elektronika, rap.
Niektórzy jednak przygotowują do programowania specjalne dźwięki.

I tutaj dochodzimy do sedna niniejszego postu: czy istnieje muzyka, która sprawdzi się lepiej podczas pracy wymagającej skupienia?

Oczywiście, że tak!

Przede wszystkim szukamy dźwięków, które nie będą nas za mocno angażować.
W końcu chcemy się skupić na pracy.

# Brak wokalu

Skoro muzyka ma nas nie rozpraszać, to wokal jest pierwszym elementem do eliminacji.
Nasz mózg zbyt łatwo wyłapuje frazy z muzyki i próbuje je analizować.
Tym samym odsiewamy też zdecydowaną większość muzyki popularnej.

# Stała dynamika

Dynamika, czyli siła dźwięku.
Nie chcemy nagłych zgłośnień czy wyciszeń w utworze.
Przejścia między utworami też powinny być jak najłagodniejsze, dlatego warto znajdować miksy trwające co najmniej kilkadziesiąt minut.
Można też spróbować kawałków o regularnej długości z włączonym crossfadem w odtwarzaczu audio.

# Cicha perkusja…

…albo jej brak.
Jeśli bębny ~~grają pierwsze skrzypce~~ są zbyt wyraźne, to często wiąże się to z chwilowym wzrostem dynamiki.
Tym samym mamy zakłócony poprzedni punkt.
Nie chcemy też przez cały utwór kiwać rytmicznie głową -- w każdym razie ja wolę się skupić na programowaniu.

# Co nam pozostaje?

Z jednej strony -- niewiele.
Z drugiej strony -- całe gatunki muzyczne czekają na naszą uwagę.

Przede wszystkim spora część muzyki ambientowej ma potencjał na zostanie porządną muzyką do programowania.
Plamy dźwiękowe, delikatne przejścia między kolejnymi częściami utworu -- to jest to, co lubię.

Co jeszcze?

Mamy do wyboru różne szumy, np. biały i różowy.
Można szukać gotowych dźwięków pod hasłem "noise for studying".
Czasem do tego (albo i zamiast) można słuchać dźwięków deszczu, ogniska, szumiących liści.

# Podsumowanie (i linki!)

Co najczęściej służy mi za muzykę do programowania?

* [musicForProgramming](http://musicforprogramming.net/) -- kolejka kilkudziesięciu, trwających około godziny, miksów. Rzadko zdarza się wokal. Mój domyślny wybór;
* [DEF CON Radio @ SomaFM](https://somafm.com/defcon/) -- "Music for Hacking", jak głosi motto tej stacji. Ogólnie łamie sporo moich wymagań, o których pisałem, ale i tak się sprawuje nieźle. Zazwyczaj żwawsza muzyka. Osobiście włączam, gdy potrzebuję dodatkowego zastrzyku energii;
* Elektroniczna muzyka, często w dłuższych, godzinnych miksach. Swego czasu uwielbiałem mieć w tle dziesięciogodzinny mix "Intro" The XX;
* Szum;
* Dźwięki otoczenia, np. [Noisli](https://www.noisli.com/) -- ognisko, deszcz, liście itp.;
* [Brain.fm](https://www.brain.fm) -- płatna usługa. Dzisiaj testowałem bezpłatną wersję i całkiem dobrze się sprawuje. Dla mnie zbyt monotonne, ale można zerknąć.
